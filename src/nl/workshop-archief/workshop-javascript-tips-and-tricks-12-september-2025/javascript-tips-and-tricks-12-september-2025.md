---
title: 'Online halve dag Workshop: JavaScript tips & tricks, Vrijdag 12 September 2025, 13 tot 17 uur'
image: https://fronteers.nl/_img/workshops/workshop-javascript-tips-and-tricks-12-september-2025.jpg
date: 2025-06-21
eventdate: 2025-09-12
location: Online
categories:
    - Workshop
teacher: Peter Kassenaar
---

![Banner van de workshop "JavaScript tips & tricks" door Peter Kassenaar.
Links staat de tekst op een gele achtergrond:
Peter Kassenaar — JavaScript tips & tricks — Online halve dag workshop — Vrijdag 12 sep. 2025, 13 tot 17 uur.
Rechts staat een portretfoto van een glimlachende man met kort haar en een blauwe trui, tegen een onscherpe groene achtergrond.](/_img/workshops/workshop-javascript-tips-and-tricks-12-september-2025.jpg)

Wellicht ben je al bekend met JavaScript. Je weet dan dat JavaScript een erg krachtige programmeertaal is waar meer over te leren is dan alleen variabelen, functies en lussen. In deze workshop kijken we naar de meer onbekende kanten van JavaScript. Deze kun je vervolgens zelf toepassen in je webapplicaties, ongeacht de techniek of het framework waar je verder mee werkt. Veel onderdelen die in deze workshop worden besproken, zijn niet eens zo zeer ‘moeilijk’, als wel ‘onbekend’. Door deze minder goed bekende technieken toe te passen, worden je applicaties veelzijdiger, sneller en robuuster.

We behandelen onderwerpen als object destructuring (ook genest), werken met de Spread en Rest operator, principes van immutability, functioneel programmeren met geavanceerde arraymethoden en het verschil tussen Promises en async/await. Ook besteden we aandacht aan debuggingtechnieken in de browser, waaronder netwerkmonitoring, JavaScript-breekpunten, logpunten, debugging en het gebruik van AI in de browser DevTools.

Een groot deel van de workshop is hands-on ervaring opdoen, zodat het geen eenrichtingsverkeer is. In een aantal cases ga je direct met de besproken technieken aan de slag zodat je straks snel de transfer naar je eigen werk kunt maken. Uiteraard is er veel ruimte voor het bespreken van praktijkervaringen, voor het stellen van vragen en voor verder lezen en online oefenen.

## Voor wie is deze workshop

Deze workshop is bedoeld voor frontend- of full stack developers die regelmatig met JavaScript werken. We gaan er van uit dat je de basisbeginselen van JavaScript onder de knie hebt. Er wordt geen tijd besteed aan basisconcepten als scripts, functies, variabelen en lussen.

Het is dan ook handig als je al werkervaring hebt met JavaScript. Je kent eveneens de basisbeginselen van de Developer Tools in Chrome, Firefox of Edge. In de workshop gaan we dieper in op deze nuttige tools voor programmeurs, met onderwerpen als netwerkmonitoring, breekpunten en debugging.

Je bent nieuwsgierig naar welke mogelijkheden JavaScript nog meer te bieden heeft, zoals functioneel programmeren, destructuring of geavanceerde arraymethoden.
Om optimaal van de workshop te profiteren is voorbeeldcode beschikbaar, zodat je niet from scratch hoeft te beginnen. Het helpt als je vlot kunt werken met een moderne code-editor zoals Visual Studio Code of JetBrains WebStorm. Ook is het handig als je bekend bent met de basis van versiebeheer en git. De voorbeeldcode is in branches opgeslagen – maar uiteraard kun je ook alle code zelf typen.

## Wat je leert

In deze workshop leer je verder kijken dan de basisfuncties van JavaScript. Je breidt je JavaScript-gereedschapskist uit met waardevolle nieuwe mogelijkheden. Je leert met een bredere blik naar mogelijke problemen te kijken en hebt een grotere skillset om uit te kiezen bij het oplossen van vraagstukken.

Dit betekent uiteraard niet dat de onderwerpen van deze workshop een oplossing zijn voor alle problemen. Ook betekent dit niet dat je altijd alle onderwerpen moet gebruiken bij het uitbreiden of debuggen van je code. Je kunt kritisch kijken naar de verschillende mogelijkheden en issues vanuit meerdere invalshoeken beoordelen. Daardoor kun jij je werk straks sneller en met minder stress uitvoeren.

## Onderwerpen

Tot de behandelde onderwerpen behoren:

* Object destructuring en geneste destructuring
* Werken met de Spread en Rest operator
* Principes van immutability
* Functioneel programmeren en geavanceerde arraymethoden
* Promises vs async/await
* Debugging technieken in de browser
- Network monitoring
- JavaScript breekpunten en logpunten
- JavaScript debugging
- AI in de browser DevTools gebruiken
* Verder lezen, online oefenen

## Wat heb je nodig

Deze workshop bevat tal van praktische, hands-on onderdelen. Zorg er daarom voor dat je tot je beschikking hebt:

* Een laptop (Windows, Mac of Linux maakt niet uit).
* Een editor naar keuze, bijvoorbeeld Visual Studio Code of Jetbrains WebStorm.
* Basiskennis van JavaScript

## Over Peter

[Peter Kassenaar](https://www.kassenaar.com/) is frontend specialist sinds 1996 en auteur van vele boeken over algemeen pc-gebruik, programmeertalen en internettechnieken. Peter is werkzaam als senior frontend developer bij ProductIP in Ede, NL. Daarnaast verzorgt hij via zijn eigen bedrijf trainingen en workshops op deze gebieden voor bedrijven en organisaties. Als freelancer was hij actief bij onder meer ING, Canon, Ministerie van Defensie, ProRail, Belastingdienst en talloze andere partijen.

[Meld je hier aan voor €69 (leden) / €99 (niet-leden), incl. 21% btw](https://ti.to/fronteers/javascript-tips-and-tricks-12-september-2025)
